H στέγαση σε φοιτητικές εστίες για τους οικονομικά ασθενέστερους (ειδικά σε μια πόλη όπου τα ενοίκια είναι ακριβά) είναι αδιαπραγμάτευτη δημόσια παροχή. Η φωτιά που ξέσπασε στις ακατάλληλες παλιές εγκαταστάσεις του πανεπιστημίου στην Κνωσό επανέφερε την ανάγκη μακροχρόνιας λύσης. Την προκειμένη στιγμή οι φοιτητές μένουν σε ξενοδοχεία που εκτός του μεγάλου κόστους, δεν ανταποκρίνονται στις ανάγκες σταθερής φοιτητικής κατοικίας. Η πρυτανεία δεν έχει προτείνει κάποια εναλλακτική, ενώ κατά καιρούς υπάρχουν κινήσεις από φοιτητικές ομάδες οι οποίες ζητάνε την ανέγερση εστιών στις Bούτες.

Οι καινούριες εγκαταστάσεις του ENISA (European Union Agency for Network and Information Security), βρίσκονται δίπλα, αν όχι μέσα, στην Πανεπιστημιούπολη Βουτών. Η κατασκευή του κτιρίου έγινε μέσω του προγράμματος ΕΣΠΑ 1 , κόστισε 7,7 εκατομμύρια ευρώ και το κτίριο ανήκει στο ΙΤΕ το οποίο λαμβάνει ενοίκιο από τη Γενική Γραμματεία Τηλεπικοινωνιών και Ταχυδρομείων για τη στέγαση του ENISA 2,3 . Από την ίδρυσή του το 2005 (τότε στεγαζόταν μέσα στο τεχνολογικό πάρκο του ΙΤΕ), οι υπάλληλοι που εργάζονται στον οργανισμό (προερχόμενοι κυρίως από άλλες χώρες της ΕΕ), ανέφεραν προβλήματα σχετικά με τη διαμονή τους στο Ηράκλειο, και την απουσία υποδομών για να φιλοξενηθούν οι οικογένειες τους 4 . Αυτό είχε ως αποτέλεσμα να ανοίξουν γραφεία και στην Αθήνα, όπου πλέον έχει μεταφερθεί το μεγαλύτερο μέρος των εργαζομένων 5,6 , μετά από δική τους επιλογή. Ενώ το κτίριο είναι άδειο και μένει αναξιοποίητο, η περιφέρεια μαζί με την πρυτανεία σχεδιάζουν την ανέγερση επιπλέον ολοκαίνουριου κτιρίου σε οικόπεδο 15 στρεμμάτων του πανεπιστημίου για τη στέγαση του Ευρωπαϊκού σχολείου, απόφαση που πρόκειται να επικαιροποιηθεί στην σύγκλητο που θα πραγματοποιηθεί στο τέλος Νοεμβρίου 2018 7 .H ανέγερση του Ευρωπαϊκού σχολείου είναι απαραίτητη προϋπόθεση για να παραμείνει το Ηράκλειο σαν έδρα του ENISA σύμφωνα με την τοποθέτηση του κ. Κεφαλογιάννη 8. 

Το καινούριο κτίριο που βρίσκεται δίπλα στην πανεπιστημιούπολη παραμένει ανεκμετάλλευτο εώς ότου χρησιμοποιηθεί από το ΙΤΕ για ερευνητικούς σκοπούς, και ενώ ο ENISA έχει ως επί το πλείστον μεταφερθεί στην Αθήνα, συνεχίζουμε να χτίζουμε υποδομές που τον υποστηρίζουν, όπως το Ευρωπαϊκό σχολείο, και μάλιστα σε οικόπεδο του πανεπιστημίου! Γιατί άραγε είναι προτεραιότητα αυτό την ώρα που δεν υπάρχουν εστίες για τους φοιτητές; Μήπως εν τέλει μπαίνει η πολιτική ατζέντα πάνω από το δημόσιο συμφέρον, και βρίσκουμε λεφτά μόνο όταν πρέπει να ικανοποιηθεί η επανεκλογή των ντόπιων πολιτικών, ενώ υπάρχουν πραγματικά προβλήματα που πρέπει να λυθούν;

Αναφορές:
- http://epan2.antagonistikotita.gr/uploads/20151014_0093_3h_Tropop_Apof_Entakshs_ENISA.pdf
- https://www.enisa.europa.eu/about-enisa/accounting-finance/files/enisa-2016-annual-accounts p.17
- https://www.cretapost.gr/406775/ti-melli-genesthe-me-to-ktirio-tou-enisa-sto-iraklio/
- http://openarchive.cbs.dk/bitstream/handle/10398/9524/EvaluationofENISA-FinalReport.pdf?sequence=1 3.2.2.8 + page 61 section
- https://www.patris.gr/2017/10/13/o-enisa-iraklio-ke-ta-politika-pechnidia/
- https://www.euractiv.com/section/digital/news/cash-strapped-eu-cybersecurity-agency-battles-greece-to-close-expensive-second-office/
- https://www.neakriti.gr/article/kriti/irakleio/1524104/europaiko-sholeio-efta-hronia-fagoura-gia-to-neo-ktirio/
- http://www.kefalogiannis.gr/kriti/1229-2015-11-02-15-04-23