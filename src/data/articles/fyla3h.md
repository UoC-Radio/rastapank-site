Αξιότιμα μέλη της συγκλήτου,

είμαστε άνθρωποι που για διαφορετικούς λόγους βρεθήκαμε στο Πανεπιστήμιο. Φοιτητές, καθηγητές, διδακτορικοί, εργαζόμενοι, απόφοιτοι, συναντιόμαστε όλοι μαζί στο Φοιτητικό Κέντρο και προσπαθούμε να φτιάξουμε ένα περιβάλλον και κάποιες δομές που λειτουργούν ανοικτά και μακριά από το κέρδος. Ταυτόχρονα προσπαθούμε να επεξεργαστούμε όλα αυτά που βιώνουμε και συλλογικά να εκφραστούμε κάνοντας ραδιόφωνο, εκδηλώσεις, εκθέσεις και παρεμβάσεις, όπως το κείμενο που διαβάζετε.

Σαν απάντηση στις αντιδράσεις του κόσμου για την παρουσία της αστυνομίας στον χώρο στις αρχές του Δεκέμβρη, αναφέρθηκε από μέλη της συγκλήτου ότι το Πανεπιστήμιο αντιμετωπίζει πρόβλημα φύλαξης. Αντιλαμβανόμαστε ότι αυτό μπορεί να αποτελεί μία πραγματικότητα, ταυτόχρονα όμως η αστυνομία έχει αποδείξει διαχρονικά το πόσο ακατάλληλη είναι να προστατεύσει τα Πανεπιστήμια και τις γειτονιές γύρω από αυτά, με ή χωρίς άσυλο. Παρεμβαίνει μόνο αποσπασματικά και προσχηματικά για δημιουργία εντυπώσεων, όπως και τώρα, και αφήνει πίσω της εντάσεις και συντρίμμια, που η Πανεπιστημιακή κοινότητα μετά έχει να διαχειριστεί.

Ο καλύτερος τρόπος να προστατεύσουμε την πανεπιστημιούπολη είναι να την κάνουμε ζωντανή και δραστήρια. Γι’ αυτό και συλλέξαμε μερικές προτάσεις που θεωρούμε ότι θα βοηθήσουν προς αυτήν την κατεύθυνση και αποτελούν επιδιώξεις των φοιτητών καιρό τώρα.

Θεωρούμε επιτακτική ανάγκη να ανοίξουν τα αναγνωστήρια στις σχολές και να μην γεμίζουν οι φοιτητές τις καφετέριες του κέντρου. Στα περισσότερα κτίρια μπορεί αυτό να προϋποθέτει και περισσότερους φύλακες που όμως, όντας εργαζόμενοι του πανεπιστημίου, λογοδοτούν στα όργανα του πανεπιστημίου και, λόγω της καθημερινής επαφής, είναι πολύ πιο εύκολοι στη συνεννόηση. Μάλιστα θα προτείναμε να δοθεί προτεραιότητα σε γυναίκες φύλακες, λόγω της ιστορίας παρενοχλήσεων από φύλακες σε άλλα πανεπιστημιακά ιδρύματα. Επειδή η χρηματοδότηση για κάτι τέτοιο μπορεί να καθυστερεί, μπορούμε για αρχή να δώσουμε πρόσβαση στο αναγνωστήριο του CSD, που δεν προϋποθέτει να ανοίξει όλο το κτίριο για να λειτουργήσει. Στην ίδια λογική η βιβλιοθήκη θα μπορούσε να είναι ανοιχτή περισσότερες ώρες ειδικά σε περιόδους εξεταστικής. Σε δεύτερο χρόνο να φτιαχτούν κάποιες βασικές υποδομές (π.χ. Πρόσβαση σε νερό, φαγητό) που να δίνουν την επιλογή στους φοιτητές να κάτσουν περισσότερη ώρα στο πανεπιστήμιο, και να ασκηθεί πίεση για να επισκευασθούν οι δομές που ήδη υπάρχουν και ρημάζουν. Όλα αυτά είναι ούτως η άλλως προϋποθέσεις που πρέπει να καλύπτει το πανεπιστήμιο όταν θα φιλοξενήσει τις εστίες εδώ πέρα. Αντίστοιχααιτήματα πρέπει να ακούσουμε και από τους φοιτητές στο Ρέθυμνο που μπορεί να έχουν λίγο διαφορετικές ανάγκες.

Ένα ακόμη πολύ σημαντικό θέμα αφορά την μετακίνηση των φοιτητών. Θεωρούμε ανεπίτρεπτο να έχουμε ένα δημόσιο πανεπιστήμιο και νοσοκομείο και να μην υπάρχει φθηνή, άμεση και εύκολη πρόσβαση σε αυτό. Επιπλέον η συμπεριφορά των οδηγών είναι συστηματικά προβληματική, τα λεωφορεία δεν έχουν ράμπες για καροτσάκια και τα δρομολόγια τελειώνουν στις 11. Όσο σύνθετη κι αν είναι πολιτικά η κατάσταση το θέμα πρέπει να τεθεί άμεσα στην σύγκλητο όπου μαζί με τους φοιτητές θα διεκδικήσει καλύτερες μεταφορές για όλους.

Ο πανεπιστημιακός χώρος ιστορικά έχει πολύ μεγάλη επίδραση στην κοινωνία. Είναι ο χώρος που οι δεισιδαιμονίες, τα στερεότυπα και η παραπληροφόρηση έρχονται αντιμέτωπα με την αμφισβήτηση, τον προοδευτισμό και την ορθολογική σκέψη. Δεν μπορούμε να αντιμετωπίζουμε την ακαδημαϊκότητα σα μία αποστειρωμένη, ανεξάρτητη διαδικασία. Επηρεάζεται και επηρεάζει. Όσο αφήνουμε τον χώρο να ερημώνει, τόσο θα αλλοιώνεται και ο κοινωνικός και πολιτισμικός χαρακτήρας του, καταλήγοντας σε ένα ακόμα σουπερμάρκετ πτυχίων. Χρειαζόμαστε έναν κοινωνικό χώρο, ένα χώρο που φοιτητές, καθηγητές, εργαζόμενοι θα βρίσκονται και θα ανταλλάσσουν γνώσεις, εμπειρίες, ένα περιβάλλον συνεργασίας και συμβίωσης.

Το κείμενο υπογράφουν:
* Ρα.στα.πάν.κ (Ραδιοφωνικός σταθμός πανεπιστημίου Κρήτης)
* Tolabaki hackerspace
* ΜΟΠΚ (Μουσική ομάδα πανεπιστημίου Κρήτης)
* ΚΟΠΚ (Κινηματογραφική ομάδα πανεπιστημίου Κρήτης)
* Ζωγραφική ομάδα
