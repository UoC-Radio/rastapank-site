Την Πέμπτη 28/3 ιδιωτική εταιρία αφεψήματος που δίνει φτερά τριγυρνούσε στο πανεπιστήμιο προσπαθώντας να στήσει διαφημιστική εκδήλωση σαϊτοπαιξίματος. Αφού προσπάθησε να στήσει την εκδήλωση στο χώρο του ψυχιατρείου ανεπιτυχώς (για λόγους που δεν γνωρίζουμε ακριβώς) κατέληξε στον χώρο του Φοιτητικού Κέντρου. 

Η διαφήμιση κερδοσκοπικού χαρακτήρα σε δημόσιο χώρο υπάγεται σε συγκεκριμένο νομικό πλαίσιο [1]. Σχετικές εκδηλώσεις σε εσωτερικό ή εξωτερικό χώρο ή ακόμα και διαφημιστικά φυλλάδια στους πίνακες ανακοινώσεων δεν έχουν καμία δικαιοδοσία να βρίσκονται εκεί. Η μόνη περίπτωση να πάρει μια ιδιωτικη εταιρεία άδεια για κάτι τέτοιο, είναι μέσω της εταιρείας διαχείρισης της περιουσίας του πανεπιστημίου, που μπορεί να νοικιάσει σε εταιρείες χώρους "που δεν έχουν προσδιοριστεί για χρήση Διοικητικών και ακαδημαϊκών δραστηριοτήτων" [2]. Η εν λόγω διαφημιστική εκδήλωση δεν είχε καν τέτοια άδεια παρά μόνο προφορική συγκατάθεση (κατά τα λεγόμενα τους) από διοικητικά μέλη του πανεπιστημίου. 

Ωστόσο, δεν θα πρέπει να περιμένουμε το νόμο για να διαμορφώσουμε το πανεπιστημιακό περιβάλλον. Το φοιτητικό κέντρο όπου πραγματοποιήθηκε η εκδήλωση είναι ένας χώρος που δραστηριοποιούνται όλες οι ομάδες αφιλοκερδώς. Μπορεί να μην το έχουμε επικυρώσει με κάποιο επίσημο νομικό έγγραφο αλλά έχουμε εκφράσει επανειλημμένως πως η πώληση ή διαφήμιση προϊόντων δεν έχει κανένα λόγο εδώ μέσα, και καλούμε όσες ομάδες του πανεπιστημίου συμφωνούν με το παρόν κείμενο να συνυπογράψουν. Η διεκδίκηση του δημόσιου χώρου για κερδοσκοπικούς σκοπούς είναι μια επαναλαμβανόμενη πραγματικότητα και η πιο ουσιαστική αντιμετώπιση είναι η μαζική παρέμβαση, έτσι ώστε την επόμενη φορά που θα επιχειρήσουν να στήσουν αντίστοιχη εκδήλωση στο πανεπιστήμιο με οποιαδήποτε νομική αμφίεση, να μας βρουν απέναντι τους.

Το κείμενο υπογράφουν:
* Ραδιοφωνικός σταθμός πανεπιστημίου Κρήτης
* τοlabάκι hackerspace
* Μουσική ομάδα πανεπιστημίου Κρήτης
