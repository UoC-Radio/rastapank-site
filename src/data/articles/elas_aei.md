*“Μια δύναμη περίπου 1.000 αστυνομικών ... εντός των μεγάλων αρχικά ΑΕΙ της χώρας θα υπάγεται ιεραρχικά και από πλευράς πειθαρχικού ελέγχου στην ΕΛ.ΑΣ. ... “ [1]*



Νιώθουμε μουδιασμένοι όσο βλέπουμε τη δυστοπία να αναδύεται γύρω μας. Όσο βλέπουμε την κυβέρνηση να υλοποιεί τις αυταρχικές φαντασιώσεις της ενώ τα νοσοκομεία ασφυκτιούν, αγνοώντας παράλληλα τα ψηφίσματα του Ευρωκοινοβουλίου και του ELI ενάντια στην θεσμοθέτηση αμφιλεγόμενων ζητημάτων εν μέσω πανδημίας [2]. Η εγκαθίδρυση σώματος της ΕΛ.ΑΣ. στα Πανεπιστήμια είναι διαχρονικό όνειρο όλων αυτών που σχετίζονται μαζί τους κατά βάση μέσα από τις ειδήσεις. Σε απόφασή της, η έκτακτη σύνοδος των πρυτάνεων απάντησε στην ανακοίνωση της κυβέρνησης ότι, οποιοδήποτε σώμα φύλαξης “*στα πλαίσια του αυτοδιοίκητου των Πανεπιστημίων, θα πρέπει να υπάγεται και να αναφέρεται στον Πρύτανη και στη Σύγκλητο*” [3]. Προς απάντησή τους, η κυβέρνηση, αφού έβαλε το στρατό των ΜΜΕ να παρουσιάσει μία τελείως στρεβλή εικόνα για την απόφαση της συνόδου [4], μαθαίνουμε πως προχωρά στην ίδρυση νέου σώματος της ΕΛ.ΑΣ. στα Πανεπιστήμια και την προκήρυξη θέσεων για 1000 ακόμα αστυνομικούς.

Και κάπου εκεί μπαίνουμε εμείς. Εμείς που ζούμε μέσα στο πανεπιστήμιο, εμείς που περνάμε ώρες ατελείωτες εδώ μέσα διαβάζοντας, δουλεύοντας, δίνοντας ζωή στο χώρο. Αντιδρούμε, έτσι ώστε να προστατέψουμε το δικαίωμα του δημόσιου πανεπιστημίου να επεξεργάζεται, να αμφισβητεί, και να παράγει πολιτισμό και σκέψη που μετουσιώνει σε έρευνα.                                                   

**Η αφορμή**

Το Πανεπιστήμιο του Ηρακλείου και αρκετά ακόμα δημόσια Πανεπιστημιακά ιδρύματα, έχουν πρακτικά ανύπαρκτη φύλαξη. Έχουν συμβεί αρκετά περιστατικά που θα έδιναν αφορμή για δραστική αντιμετώπιση, αλλά επειδή αφορούσαν φοιτητές και όχι κάποια φθορά στο Πανεπιστήμιο ή π.χ. τον Πρύτανη, δεν έτυχαν της ίδιας ευαισθησίας. Εχουμε δει σεξιστικές συμπεριφορές, έχουμε ακούσει για απόπειρες βιασμών στις στάσεις λεωφορείων, για κλοπές στα εργαστήρια, και αναγνωρίζουμε ότι 2-3 φύλακες σε μια μεγάλη και άδεια Πανεπιστημιούπολη έχουν πολύ δύσκολο έργο. Διαχρονικά η απάντηση του κράτους σε αυτή την κατάσταση ήταν η απουσία σχετικής χρηματοδότησης με στόχο την σταδιακή υποβάθμιση του Πανεπιστημιακού χώρου. Η πρόσληψη μόνιμου προσωπικού φύλαξης που αποτελεί μέρος της πανεπιστημιακής κοινότητας, απλών εργαζομένων του Πανεπιστημίου που συμμετέχουν και βοηθάνε στα καθημερινά προβλήματά του, αποτελεί χρόνιο αίτημα και ποτέ δεν υλοποιείται. 

Ταυτόχρονα το αφήγημα που μονοπωλεί την επικαιρότητα, θέλει να ξεχάσουμε τα διαχρονικά επιτεύγματα της ΕΛ.ΑΣ, το σιγοντάρισμα της Χρυσης Αυγής από κράτος, ΜΜΕ, αστυνομία, και να συμψηφίσουμε μερικούς μεμονωμένους τραμπουκισμούς με τις πρακτικές του φασισμού. Διασπείρεται ο πανικός στη δημόσια κουβέντα για μια απειλητική παρέμβαση στον πρύτανη της ΑΣΟΕΕ, επικηρύσσοντας τους δράστες με 100.000 ευρώ (ενώ τον Παππά της Χρυσής Αυγής μάλλον δεν τον ψάχνει κανείς), αλλά η βία της καθημερινής αστυνομικής αυθαιρεσίας, της εργασιακής εκμετάλλευσης, οι απάνθρωπες συνθήκες στα στρατόπεδα συγκέντρωσης και η σταδιακή μετατροπή της υγείας σε εμπόρευμα δεν συγκινούν το ίδιο.

**Αν λοιπόν υπάρχει πρόβλημα φύλαξης, για αυτό ευθύνεται η συστηματική υπονόμευση του δημόσιου πανεπιστημίου από την πολιτεία. Η θεσμοθετημένη παρουσία της ΕΛ.ΑΣ. στο χώρο θα αποτελέσει απειλή για την ελευθερία της έκφρασης, θα φέρει πόλωση κι εντάσεις, και θα δημιουργήσει προβλήματα εκεί που δεν υπάρχουν.**

**Η λύση** 

Οι δυσκολίες διαφέρουν σε κάθε Πανεπιστήμιο αλλά αντιλαμβανόμαστε ότι η αστυνομία έχει αποδείξει στο παρελθόν πως είναι η πλέον ακατάλληλη να προσφέρει λύσεις. Καιρό τώρα έχει το δικαίωμα να παρέμβει σε περίπτωση κακουργήματος, οπότε αν π.χ. κυκλοφορούν ακόμα βαποράκια μέσα σε πανεπιστήμια πρέπει να αναρωτηθούμε μήπως η αστυνομία συντηρεί ηθελημένα αυτήν την κατάσταση. Αν κάτι κρίνεται αναγκαίο, είναι να προσλάβουμε ανθρώπους που θα νοιάζονται το χώρο, θα είναι σε επαγρύπνηση αν πέσει το ρεύμα, αν πλημμυρίσει το εργαστήριο, αν γίνει κάποια βλάβη στον πολύτιμο εξοπλισμό μας.

Ο καλύτερος τρόπος να προστατέψουμε το Πανεπιστήμιο από παρακράτος, φασίστες, σεξιστές και αστυνομικούς, είναι να το γεμίσουμε με ζωή, με κοινότητες ανθρώπων που θα συμμετέχουν ενεργά στην διαμόρφωση και φύλαξη του χώρου, θα κουβεντιάζουν τις επιμέρους ιδιαιτερότητες και θα προτείνουν αντίστοιχες λύσεις. Ένα κίνημα που θα κάνει τις Πανεπιστημιουπόλεις δραστήριες, και θα κόψει τις ορέξεις των καιροσκόπων για αστυνομοκρατούμενα ιδρύματα αποχαυνοποίησης μοντέρνων εργατών και πειθήνιων πολιτών.

Στο Ηράκλειο απέχουμε πολύ από κάτι τέτοιο. Η δυσκολία της μετακίνησης με τα ιδιωτικά ΚΤΕΛ του Βουλγαράκη, τα άψυχα άσπρα κτίρια, τα μεγάλα πάρκινγκ, χωρίς ένα δέντρο να κάνει ίσκιο, χωρίς ένα παγκάκι να κάτσεις, χωρίς ψύκτες να πιεις νερό, με κλειστά αναγνωστήρια και γενικότερα χωρίς βασικές υποδομές για να σε κρατήσουν στο χώρο. Ένας χώρος φτιαγμένος για να κάνουμε το μάθημα μας, τη δουλειά μας, την έρευνά μας και να γυρίσουμε σπίτι. Το Φοιτητικό κέντρο αποτελεί εξαίρεση γιατί προσπαθούμε να το κρατήσουμε ανοιχτό όταν όλα τ’άλλα κλειδώνουν γιατί δεν υπάρχει κόσμος να τα προστατέψει. Σε προηγούμενο κείμενο που καταθέσαμε στην πρυτανεία διατυπώσαμε συγκεκριμένες προτάσεις που αποτελούν επιδιώξεις φοιτητών χρόνια τώρα, και που σκοπεύουν να κάνουν το χώρο ζωντανό και ασφαλή [5].

Δεν μπορούμε να αντιμετωπίζουμε την ακαδημαϊκότητα σα μία αποστειρωμένη διαδικασία ανεξάρτητη από την υπόλοιπη κοινωνία. Επηρεάζεται και επηρεάζει. Όσο αφήνουμε τον χώρο να ερημώνει, τόσο θα αλλοιώνεται και ο πολιτισμικός χαρακτήρας του, και θα μετατρέπεται σταδιακά σε ένα ακόμα σουπερμάρκετ πτυχίων. Χρειαζόμαστε έναν κοινωνικό χώρο, ένα χώρο που φοιτητές, ερευνητές, καθηγητές και εργαζόμενοι θα βρίσκονται και θα ανταλλάσσουν γνώσεις και εμπειρίες, ένα περιβάλλον συνεργασίας και συμβίωσης.

Καλούμε τα μέλη της πανεπιστημιακής κοινότητας που έχουν τους ίδιους προβληματισμούς, να αντιδράσουν, γιατί όταν η παρουσία της αστυνομίας εδραιωθεί στον χώρο μας θα είναι πια αργά. Καλούμε επίσης την Πρυτανεία να διασφαλίσει τα συμφέροντα της κοινότητας στην επερχόμενη σύνοδο των πρυτάνεων.

1. Το Βήμα 09/12/20 – [Το σχέδιο για την προστασία των πανεπιστημίων](https://www.tovima.gr/2020/12/09/society/to-sxedio-gia-tin-prostasia-ton-panepistimion-ti-tha-isxysei-apo-ton-septemvrio)
2. [European Parliament resolution of 13 November 2020 on the impact of COVID-19 measures on democracy, the rule of law and fundamental rights (2020/2790(RSP))](https://www.europarl.europa.eu/doceo/document/TA-9-2020-0307_EN.html), παρ. 8
3. [Ανακοίνωση συνόδου πρυτάνεων ΑΕΙ 3/11/2020](http://www.synodos-aei.gr/documents/anakoinosi_synodou_03-11-2020.pdf)
4. Καθημερινή 4/11/20 – [Σύμφωνοι με τα μέτρα της κυβέρνησεις οι πρυτάνεις](https://www.kathimerini.gr/society/561143182/symfonoi-me-ta-metra-tis-kyvernisis-oi-prytaneis/)
5. Ρα.στα.πάν.κ 11/19 – [Φύλαξη πανεπιστημίου](https://rastapank.radio.uoc.gr/article/2)

Υπογραφές

Ρα.στα.πάν.κ